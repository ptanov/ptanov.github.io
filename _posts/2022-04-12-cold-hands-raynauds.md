---
layout: post
title: Студени крайници - ръце и крака
tags: tourism ski weather-forecast equipment medicine health
categories: tourism
---
Полезни съвети за хората, които имат проблеми с често изстиващи крайници (ръце и крака)

# Моето положение

От малък бедствам със студени ръце - зимата когато играехме футбол в снега често се докарвах до положение, в което не си чувствам ръцете и като се прибера - не мога да си отключа вратата (тогава се получаваха супер приятни мачове и искаш да ги доиграеш до края). По този начин емпирично разбрах и че ръцете не трябва да се размразяват рязко, а постепенно - не да ги залепиш на врялото парно (тогава нямаше терморегулатори), а леко да затопляш водата от чешмата. Не че я няма болката като се върне сетивността, но е по-малка от колкото ако това стане рязко. А сега като чета какви проблеми е можело да си направя едва ли щях да постъпвам така :)

Също така забелязвах как нося по-дебели (и повече) ръкавици от останалите по време на зимни преходи и ски и пак ми е студено на ръцете.

Дебело искам да подчертая че всеки човек си идва със специфичните си проблеми - за един може едно да помогне, за друг - друго. Важното е като се пробва нещо - да се прави така че поне да не се вреди.

# Проблемът

Тук няма да пиша за хипотермия и за възможните последици от изстиването, защото от една страна не съм лекар/парамедик, а от друга - лесно може да се намери информация. Ще пиша за различните неща, които съм пробвал и може би са ми помогнали да се чувствам по-добре към сегашния момент.

Преди 2 години се зачетох сериозно за решения, но за съжаление не мога да намеря точните статии, които бях прочел тогава. В общия случай проблемът е в това, че тялото има механизъм да се съхранява, когато му стане студено - изолира крайниците за да остане топло за вътрешните органи. Това е много полезен механизъм, но всичко зависи от това колко рано се случва - дали и в моменти когато тялото не е реално застрашено, т.е. много по-рано от колкото е необходимо. И в резултат на това човек може да се окаже в положение, в което не може да си използва ръцете, а от там - не само да му се развали комфорта, но и да се застраши животът му (без да можеш да си ползваш фино ръцете си малко обречен ако няма кой да ти помага).

# Тренировки за студени ръце

По-долу описаните неща имат смисъл да се правят ако човек е мотивиран и наистина иска да пробва още един начин да си реши проблема - решението няма да е от днес за утре (ако изобщо го има) и за това ако не е готов да го прави в продължение на повече от месец-два - няма смисъл да се започва. Няма универсален подход - защото при всеки проблемите са различни. При мен нещо ми е помогнало - при друг може изобщо нищо да не стане.

Видях логика в подхода описан в [Classical Conditioning Raynaud’s Therapy](https://www.raynauds.org/2019/09/26/classical-conditioning-raynauds-therapy/), [Simple Method Found To Warm Cold Hands](https://www.nytimes.com/1988/01/19/science/simple-method-found-to-warm-cold-hands.html). Идеята е да се изгради нова реакция на тялото при студ - вместо да свива кръвоносните съдове към крайниците - да ги разширява, защото от там влиза топло, а не студ.
Това което правих е докато се къпя - пусках хладна вода, а в това време слагах ръцете си под течаща топла вода в мивката. Мивката е близо до душа, но все пак когато ръцете ми са под струята - тялото не е изцяло под душа за това през няколко секунди заставах изцяло на студено под душа (и така 5-6 пъти по няколко секунди, последователно - ръцете на топло, тялото под студения душ). Накрая пусках топла вода от слушалката на душа и когато станеше топла - първо намокрях/затоплях краката за 30тина секунди и чак след това пусках топлата вода на цялото тяло. Това го правих всеки път в продължение на няколко месеца (ако не се лъжа го започнах октомври и до зимата се чувствах по-добре). Идеята ми беше по този начин тялото да се обучи че топлото всъщност идва от крайниците, а не обратно и по този начин да не свива кръвоносните съдове (това евентуално може да е проблем ако тялото наистина изпадне в кофти ситуация и трябва да съхранява топлина).
Друго нещо което правих едновременно с това (не знам кое най-много ми помогна) е разни акупресурни/акупунктурни техники в домашни условия - всяка сутрин натисках точката в ямката между палецът и показалецът съответно на ръцете и краката: [Акупресура срещу студени крайници
](https://medpedia.framar.bg/%D0%B0%D0%BB%D1%82%D0%B5%D1%80%D0%BD%D0%B0%D1%82%D0%B8%D0%B2%D0%BD%D0%B0-%D0%BC%D0%B5%D0%B4%D0%B8%D1%86%D0%B8%D0%BD%D0%B0/%D0%B4%D0%BE%D0%BC%D0%B0%D1%88%D0%BD%D0%B8-%D1%81%D1%80%D0%B5%D0%B4%D1%81%D1%82%D0%B2%D0%B0-%D1%81%D1%80%D0%B5%D1%89%D1%83-%D1%81%D1%82%D1%83%D0%B4%D0%B5%D0%BD%D0%B8-%D0%BA%D1%80%D0%B0%D0%BA%D0%B0#:~:text=%D0%BE%D1%81%D1%82%D0%B0%D0%BD%D0%B5%D1%82%D0%B5%20%D1%86%D1%8F%D0%BB%D0%B0%D1%82%D0%B0%20%D0%BD%D0%BE%D1%89.-,%D0%90%D0%BA%D1%83%D0%BF%D1%80%D0%B5%D1%81%D1%83%D1%80%D0%B0%20%D1%81%D1%80%D0%B5%D1%89%D1%83%20%D1%81%D1%82%D1%83%D0%B4%D0%B5%D0%BD%D0%B8%20%D0%BA%D1%80%D0%B0%D0%B9%D0%BD%D0%B8%D1%86%D0%B8,-%D0%9D%D0%B0%D0%BC%D0%B5%D1%80%D0%B5%D1%82%D0%B5%20%D0%B0%D0%BA%D1%83%D0%BF%D1%80%D0%B5%D1%81%D1%83%D1%80%D0%BD%D0%B0%D1%82%D0%B0%20%D1%82%D0%BE%D1%87%D0%BA%D0%B0)

И непосредствен масаж би могъл да възстанови кръвообращението и да затопли крайника (например в "Първите седем" Боян Петров доста често споделя как спира и започва да разтрива пръстите на краката си) - някъде бях чел за пръстите на ръцете - масажът да е от основата към върха на пръста (като издърпване), да се редува със стискане на ръката в юмрук за няколко секунди и после отпускане.

Като малък със сигурност са ме изнежвали - винаги съм бил на топло, добре облечен и в последствие като съм почнал да се излагам на студ - това е било голям шок за организмът. За това започнах да се обличам по-малко в началото на есента за да може тялото да привиква към студа. Това го "откраднах" от хора, които забелязвам, че през зимата не им е студено.

# Бързи съвети

- Намажете си ръцете с вазелин (това помага изключително МНОГО) - не случайно хората, които се хвърлят за кръста във водата - мажат тялото си.
- Яжте добре и се наспивайте хубаво преди да отидете на студено - това помага на тялото да се справя по-добре с всякакъв вид стрес.
- Обличайте се една идея по-топло - тогава тялото не измръзва и не се задейства механизмът за свиване на кръвоносните съдове към крайниците. Но обръщайте особено внимание да не прегрявате (например посредством вентилационните отвори на якето) - когато човек се поти то следващото нещо което се случва е изстудяване (това е целта на потенето).
- Вземете си хубави/топли ръкавици, една идея по-големи за да можете да ги ползвате с вътрешни ръкавици без да стягат (стягат ли - ще измръзват ръцете), например, [LEVEL ALASKA MITTEN 5000](https://www.levelgloves.com/wec/alaska-mitten/95ee8623a92d7d082d65039d8f549a3d/scheda_articolo/?forcelang=en), а тези са доста обемисти: [РЪКАВИЦИ С ПУХ ЗА АЛПИНИЗЪМ MAKALU 2 SIMOND](https://www.decathlon.bg/rkavitsi-s-puh-makalu-2-id_8545033.html)
- Вземете си вътрешни ръкавици, с които можете да боравите с всичко без да е необходимо да ги сваляте - по този начин никога няма да излагате ръцете си директно на студа. Например [РЪКАВИЦИ 500 ЗА СТУДЕНО ВРЕМЕ TRIBAN](https://www.decathlon.bg/rkavitsi-500-za-studeno-vreme-id_8530327.html), за лапи: [РЪКАВИЦИ EVOLUTIV BY NIGHT, ЧЕРНИ KALENJI](https://www.decathlon.bg/rkavitsi-evolutiv-by-night--id_8556459.html)
- Вземете си хубави чорапи - с мерино (например, [Pirin Hill Try to Fly](https://pirinhill.com/bg/try-to-fly/ski))
- Пийте сладки топли напитки (например, чай)
- В ски обувката трябва да влезне само ски чорапът, термобельото и всичко друго трябва да остане извън ски обувката - по този начин се избягват прегъвания на материята и притискане на конкретно място. Ако ски обувката е правилният размер то тя не е нужно да се затяга с всичка сила (обикновено ако е много мека или е по-голяма човек има усещането че трябва да я стегне повече). Затягането на щраймерите става от горните два и накрая долните два като долните два се затягат съвсем леко (със силата на малкото пръстче).
- Обмислете вариант с грейка/уормър, например [уормър](https://www.decathlon.bg/Tyrsene/%D1%83%D0%BE%D1%80%D0%BC%D1%8A%D1%80) или тези на каталитичен принцип.

# Резултатът

Последните две години усещам ръцете си доста по-добре. Започнах да карам с ръкавици с пет пръста (препоръчани ми от Калоян-Кофе - той си ги ползва от няколко години, [РЪКАВИЦИ ЗА СКИ ФРИЙРАЙД 900, КАФЯВИ WEDZE](https://www.decathlon.bg/ski-rkavitsi-900--id_8371101.html)). Дори и при -10 (с вятър) съм си ОК, даже забелязвам, че някои хора около мен започнаха да се оплакват че им мръзнат ръцете, а на мен ми е добре. А при -10 снегът е най-хубав та удоволствието е още по-голямо :)

# Допълнителна информация

- [Домашни средства срещу студените ръце и крака](https://medpedia.framar.bg/%D0%B0%D0%BB%D1%82%D0%B5%D1%80%D0%BD%D0%B0%D1%82%D0%B8%D0%B2%D0%BD%D0%B0-%D0%BC%D0%B5%D0%B4%D0%B8%D1%86%D0%B8%D0%BD%D0%B0/%D0%B4%D0%BE%D0%BC%D0%B0%D1%88%D0%BD%D0%B8-%D1%81%D1%80%D0%B5%D0%B4%D1%81%D1%82%D0%B2%D0%B0-%D1%81%D1%80%D0%B5%D1%89%D1%83-%D1%81%D1%82%D1%83%D0%B4%D0%B5%D0%BD%D0%B8-%D0%BA%D1%80%D0%B0%D0%BA%D0%B0)
- [KEEPING WARM: A DISCUSSION WITH DR. MURRAY HAMLET ON COLD WEATHER PHYSIOLOGY](https://sitn.hms.harvard.edu/flash/2013/issue137b/)
- [7 СЪВЕТА ЗА ТОПЛИ РЪЦЕ И В НАЙ-ГОЛЕМИЯ СТУД](https://www.facebook.com/skisharki/posts/2810703439193565)

# Уточнение

Този блог (за съжаление) по никакъв начин не е подкрепен от Декатлон или някой друг - написаното тук се базира на мое лично мнение и опит.
